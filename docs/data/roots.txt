天地有万古，此身不再得；人生只百年，此日最易过。
居逆境中，周身皆针砭药石，砥节砺行而不觉；处顺境内，眼前尽兵刃戈矛，销膏靡骨而不知。
人情反复，世路崎岖。
遇沉沉不语之士，且莫输心；见悻悻自好之人，应须防口。
欲做精金美玉的人品，定从烈火中煅来；思立掀天揭地的事功，须向薄冰上履过。
一念错，便觉百行皆非，防之当如渡海浮囊，勿容一针之罅漏；万善全，始得一生无愧，修之当如凌云宝树，须假众木以撑持。
忙处事为，常向闲中先检点，过举自稀；动时念想，预从静里密操持，非心自息。
身不宜忙，而忙于闲暇之时，亦可儆惕惰气；心不可放，而放于收摄之后，亦可鼓畅天机。
面上扫开十层甲，眉目才无可憎；胸中涤去数斗尘，语言方觉有味。
容得性情上偏私，便是一大学问；消得家庭内嫌雪，才为火内栽莲。
塞得物欲之路，才堪辟道义之门；驰得尘俗之肩，方可挑圣贤之担。
一念过差，足丧生平之善；终身检饬，难盖一事之愆。
与人者，与其易疏于终，不若难亲于始；御事者，与其巧持于后，不若拙守于前。
讨了人事的便宜，必受天道的亏；贪了世味的滋益，必招性分的损。
了心自了事，犹根拔而草不生；逃世不逃名，似膻存而蚋仍集。
